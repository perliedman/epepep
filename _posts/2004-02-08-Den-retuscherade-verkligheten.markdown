---
layout: post
status: publish
published: true
title: Den retuscherade verkligheten
author: Per Liedman
author_login: per
author_email: per@liedman.net
author_url: http://per.liedman.net
wordpress_id: 9
wordpress_url: http://www.liedman.netreflektion/den-retuscherade-verkligheten/
date: 2004-02-08 19:14:23.000000000 +01:00
categories: []
tags: []
comments: []
---
Janet Jackson visar under årets största evenemang i amerikansk TV, Super Bowl-finalen, sitt nakna bröst i en knapp sekund. Det amerikanska folket, eller åtminstone de delar av det vars röster lyckas göra sig hörda genom media, flippar ur helt och fullständigt. Janet fördöms, och i framtiden kan vi förvänta oss att även den direktsända verkligheten retuscheras innan vi får se den.

Det finns flera aspekter på spektaklet. Låt mig för det första säga att jag inte förstår själva meningen med att blotta sig på scen, om nu inte syftet var att just provocera fram det vansinne som kommit efteråt, men jag har svårt att ge Janet den form av cred det skulle innebära: inlägg i politisk eller moralisk debatt tycks inte vara vad som normalt står högst upp på Jackson-klanens agenda (även om de allt som oftast dyker upp i den helt ofrivilligt genom sitt aparta beteende).

En annan aspekt är då själva reaktionen. Att det officiella USA är pryda, konservativa och intoleranta kommer knappast som en chock för någon, och därmed kan inte heller dess svar på denna uppenbara provokation ses som något överraskande. För mig är det mest en bekräftelse på att förhållandena är lika trista som man förväntat sig, och tillika är tråkigt förutsägbara; reflexmässigt skrikande mot en lika uppenbar provokation, kring något som egentligen är av minimal betydelse i ett land med ökande budgetunderskott, enorma klassklyftor, soldater som bedriver en internationellt illa omtyckt och strategiskt svår ockupation, och så vidare, och så vidare i oändlighet. Ett tröttsamt sätt att angripa det lättangripliga, istället för att ta itu med något som betyder något.

Det är inget nytt, det har hänt förut, det är bara själva platsen och tillfället som är nytt: Super Bowl, det mest helylle-amerikanska man kan tänka sig, där ingen kunde förvänta sig att stöta på något som ens var i närheten av att vara moraliskt tveksamt. Ställen där folk kan förväntas göra upprörande och överraskande saker censureras redan idag - sådana saker direktsänds inte, utan sänds så att man har god tid på sig att klippa bort icke önskvärda upptåg och lägga pip över olämpligt språk, pip som döljer det sagda så illa att en sjuåring med normala sociala kontakter kan gissa och fylla i orden själv. Det meningslösa smusslandet med fula ord har blivit så vanligt att till och med vi svenskar inte längre höjer på ögonbrynen när det piper i TV-intervjuerna, utan bara trött fyller i de förlorade orden som vi alla vet vilka de är. Personer som anses beundransvärda och intressanta att intervjua tillåts inte uttrycka sig som de verkligen gör, som om deras uttryck inte var en del av vad som gör dem intressanta.

Nu planerar man alltså att göra det samma för direktsända evenemang i framtiden. Rättare sagt: det ska inte längre finnas direktsända evenemang. Tanken är istället att lägga in en fördröjning på några sekunder till några minuter mellan själva inspelningen till utsändningen. Fördröjningen skall vara tillräckligt lång för att man ska hinna plocka bort det som inte passar sig att säga eller visa för det amerikanska folket.

Behöver man ens säga det? <b>C-E-N-S-U-R</b>. Om vi för ett ögonblick bortser från att vi inte skulle få se Janets mystiskt utsmyckade bröstvårta, något åtminstone jag klarar mig förträffligt utan, så innebär det naturligtvis också att annat misshagligt av större samhällsintresse också skulle plockas bort. Främsta exemplet är Michael Moores attack mot president Bush på förra årets Oscars-gala, som sannolikt skulle redigerats bort om tillfälle funnits. I än större utsträckning än idag skulle medierna kunna kontrollera vad som visas, vad som får sägas.

Vad som visas som utdrag ur verkligheten, vad folk verkligen sa och gjorde, förvandlas till en softad, redigerad, politiskt korrekt och retuscherad bild av verkligheten så som media och deras ägare vill att vi ska se den. En demokrati kan omöjligen fungera om vi hela tiden måste gå med skygglappar, där vi inte får bilda oss vår egen uppfattning. Kan vi inte göra något? Snälla?
