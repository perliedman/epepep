---
layout: post
status: publish
published: true
title: Winshow.dll och Winlink.dll
author: Per Liedman
author_login: per
author_email: per@liedman.net
author_url: http://per.liedman.net
wordpress_id: 2
wordpress_url: http://www.liedman.netdatorer-&amp;-teknik/winshow.dll-och-winlink.dll/
date: 2003-11-16 15:46:29.000000000 +01:00
categories: []
tags: []
comments: []
---
Trots att jag tidvis hetsat rätt mycket mot Windows och dess användare, så måste jag erkänna att jag numera trivs rätt bra med att ha Windows på min arbetsstation, medan jag låter Linux tuffa på min server. Det största smolket i glädjebägaren är dock säkerheten. Från att varit en glad desktop-användare av Linux, där jag aldrig behövt bekymra mig om vare sig virus, spyware eller annat, tycks jag nu inte behöva tänka på annat, trots att min Windows-burk sitter bakom en brandvägg, är slaviskt uppdaterad efter Windows Update och kör antivirusprogram. Nedan följer en beskrivning av de senaste vedermödorna.

Jag har plågats en tid av egendomliga pop-ups som inte verkar kopplade till de platser jag surfar till. När jag fick upp ögonen för problemet visade det sig att de flesta av annonserna tycktes komma från samma domän: <i>ad8.com</i>. Innehållet i annonserna verkade strömlinjeformat efter de platser jag besökte, så en krypande misstanke om att något program på min dator spionerade på vart jag surfade formades i mitt huvud.

Misstanken visade sig senare korrekt. <a href="http://mjc1.com/mirror/hjt/">HijackThis</a> (förträffligt program) kunde berätta för mig att jag hade en installation av <i>Winshow.dll</i> på min dator. Tyvärr lyckades HijackThis aldrig riktigt få bort programmet, som tycktes återuppstå varje gång jag startade om systemet. Inte fanns det så värst lättbegriplig information på nätet heller om hur man skulle bete sig för att få bort den.

Slutligen hjälpte detta: starta om systemet i <i>Safe Mode</i>, plocka bort dll-filerna (som låg under min användares <i>Application data</i>-bibliotek), samt ta bort alla nycklar som innehöll orden <i>"winshow"</i> eller <i>"winlink"</i> ur registret (behöll dock en träff på just <i>"winlink"</i>, eftersom den verkade relaterad till Windows inre och inte reklamprogrammet). Detta gjorde susen!

Naturligtvis är det så att en av Explorers alla säkerhetsluckor är orsaken till problemet: genom att använda ett hål i Explorers JVM installerar sig programmet på maskinen och håller sedan låda och slänger upp pop-up-rutor med reklam. Mest fascinerad blev jag över att programmet kunde tänka sig att göra reklam för ett program som sades döda pop-ups. Tala om att såga av den gren man sitter på. Inte för att jag tror att programmet verkligen skulle döda några pop-ups om man verkligen köpte det, men principen!

Mer information om Winshow: <a href="http://www.pestpatrol.com/PestInfo/w/winshow.asp">http://www.pestpatrol.com/PestInfo/w/winshow.asp</a>
